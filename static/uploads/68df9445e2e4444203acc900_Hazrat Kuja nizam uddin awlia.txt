عرس نظامی عالم اسلام کو مبارک ہو 
سلطان المشائخ حضرت خواجہ سیدنا نظام الدین اولیاء پاک محبوبِ الہی رحمتہ ﷲ علیہ
خواجہ سیدنا نظام الدین اولیاء رحمتہ ﷲ علیہ سلسلہ چشتیہ کے معروف صوفی بزرگ جن کا سلسلہ نسب سیدنا سیدالشہدا سیدنا امام حسین پاک علیہ السلام تک پہنچتا ہے۔
آپ رحمتہ ﷲ علیہ کا  نام سید محمد نظام الدین رحمتہ ﷲ علیہ، والد کا نام سید احمد بخاری رحمتہ ﷲ علیہ ہے۔ آپ رحمتہ ﷲ علیہ کے القابات 'نظام الاولیاء'، 'محبوب الہی'، 'سلطان المشائخ'، 'سلطان الاولیاء'  وغیرہ ہیں 
آپ رحمتہ ﷲ علیہ کی ولادت باسعادت 27 صفر المظفر 636ھ ’’بدایوں‘‘ ہند میں ہوئی۔
ابھی بمشکل پانچ برس کے ہوئے کہ والد کا انتقال ہو گیا لیکن آپ رحمتہ ﷲ علیہ کی نیک دل، پاک سیرت اور بلند ہمت والدہ بی بی پاک سیدہ زلیخا رحمتہ ﷲ علیہا نے  اپنے یتیم بچے کی عمدہ پرورش کی۔ آپ رحمتہ ﷲ علیہ نے قرآن کریم کا ایک پارہ مقری بدایونی سے پڑھا اس کے بعد مولانا علاؤ الدین اصولی رحمتہ ﷲ علیہ سے مختصر القدوری پڑھی۔ مشارق الانوار کی سند مولانا کمال الدین رحمتہ ﷲ علیہ سے حاصل کی۔ اس کے بعد دہلی آکر خواجہ نجیب الدین متوکل رحمتہ ﷲ علیہ سے صحبت رہی۔ یہیں شمس الدین خوازمی رحمتہ ﷲ علیہ سے تحصیل علم کی۔
ظاہری علوم کے حصول کے بعد آپ رحمتہ ﷲ علیہ نے بیس سال کی عمر میں اجودھن موجودہ پاکپتن بابا فرید الدین مسعود گنج شکر رحمتہ ﷲ علیہ کی بارگاہ میں حاضر ہوئے۔ 
پیر و  مرشد نے  خلافت عطا کی۔ پیر و مرشد کے حکم پر ہی دہلی آکر محلہ غیاث پورہ میں مستقل سکونت اختیار کی۔ سلوک و معرفت کی تمام منزلیں حاصل کرنے کے باوجود آپ رحمتہ ﷲ علیہ نے تیس سال تک نہایت ہی سخت مجاہدہ کیا۔ 
اللہ تعالٰی نے آپ رحمتہ ﷲ علیہ کو کمال فیض عطا فرمایا۔ اہلِ دہلی کو آپ رحمتہ ﷲ علیہ کی بزرگی کا علم ہوا تو آپ رحمتہ ﷲ علیہ کی زیارت اور فیض و برکت کے حصول کی خاطر گروہ در گروہ آنے لگے اور ان کی تعداد میں روز افزوں اضافہ ہونے لگا۔ وقت کے بادشاہ اور امرا بھی آپ رحمتہ ﷲ علیہ سے عقیدت کا اظہار کرتے لیکن آپ رحمتہ ﷲ علیہ ان کی طرف التفات نہ فرماتے۔۔
آپ رحمتہ ﷲ علیہ کے لنگر خانہ میں ہزاروں من کھانا پکتا اور ہزاورں کی تعداد میں فقراء اور مساکین اس خانقاہ سے کھانا کھاتے۔ وصال سے قبل آپ رحمتہ ﷲ علیہ علیل ہوئے تو آپ رحمتہ ﷲ علیہ نے وصیت کی گھر اور خانقاہ کے اندر جس قدر اثاثہ ہے سارے کا سارا مساکین اور غرباء میں تقسیم کر دیا جائے۔ آپ رحمتہ ﷲ علیہ کے حکم پر خواجہ محمد اقبال داروغہ لنگر نے ہزا رہا من غلہ بانٹ دیا اور ایک دانہ بھی نہ چھوڑا۔
ایک دن آپ رحمتہ ﷲ علیہ نے محفل میں فرمایا کہ جتنا غم و اندوہ مجھے ہے اتنا اس دنیا میں اور کسی کو نہ ہو گا کیونکہ اتنے لوگ آتے ہیں اور صبح سے شام تک اپنے دکھ درد سناتے ہیں وہ سب میرے دل میں بیٹھ جاتے ہیں پھر فرمایا عجب دل ہو گا جو اپنے مسلمان بھائی کا دکھ سنے اور اس پر اثر نہ ہو۔ 
حضرت سیدنا محبوب الہی پاک رحمتہ ﷲ علیہ  ان جلیل القدر شخصیات میں سے ہیں جنہیں قدرت نے تجدید واحیائے دین کےلئے منتخب فرمایا۔آپ رحمتہ ﷲ علیہ نے ساتویں صدی ہجری میں ہندوستانی مسلمانوں پر آنے والی علمی،اخلاقی،سماجی زوال کے دور میں اصلاح احوال کی ذمہ داری کو احسن طریقے سے نبھایا۔ اللّٰہ جل شانہ نے آپ رحمتہ ﷲ علیہ کو ’’محبوبیت‘‘ کےمقام پر فائز فرمایا۔گزشتہ سات صدیوں سے آپ رحمتہ ﷲ علیہ کو’’محبوبِ الہی‘‘ کےلقب سے یادکیا جارہاہے۔آپ رحمتہ ﷲ علیہ اور سیدنا شیخ عبدالقادر جیلانی غوث الاعظم محبوب سبحانی رضی اللّٰہ عنہ دونوں بزرگوں نے اپنی تجدیدی کاششوں اور کاوشوں کی بدولت امت کے نحیف وناتواں بدن میں ایک نئی روح پھونک دی۔ان دونوں  کو اللّٰہ جل شانہ نے محبوبیت کے منفرد مقام پر فائز فرمایا۔ محبوب سبحانی حضر ت سیدنا شیخ عبدالقادر جیلانی پاک رضی اللّٰہ عنہ اور حضرت سیدنا محبوب ِ الہی  خواجہ نظام الدین اولیاء رحمتہ ﷲ علیہ پاک  کو ۔
امیر خسرو رحمتہ ﷲ علیہ آپ رحمتہ ﷲ علیہ کے مشہور ترین خلیفہ ہیں۔خواجہ سیدنا نظام الدین اولیاء رحمتہ ﷲ علیہ نے 18 ربیع الثانی 725ھ  کو طلوعِ آفتاب کے وقت وصال فرمایا۔ 
مفکرِ اسلام شاعرِ مشرق علامہ محمد اقبال رحمتہ ﷲ علیہ کا خواجہ نظام الدین اولیاء پاک رحمتہ ﷲ علیہ کو خراجِ عقیدت: 
فرشتے پڑھتے ہیں جس کو وہ نام ہے تیرا بڑی جناب تری، فیض عام ہے تیرا
 ستارے عشق کے تیری کشش سے ہیں قائم 
نظام مہر کی صورت نظام ہے تیرا
نہاں ہے تیری محبت میں رنگِ محبوبی
بڑی ہے شان، بڑا احترام ہے تیرا۔                                      اربوں کھربوں عاجزانہ سلام یا سیدنا حضرت نظام الدین اولیاء محبوب الٰہی پاک رحمتہ ﷲ علیہ کی پاک ذات اقدس پر اور آ پ رحمتہ ﷲ علیہ کی پاک آ ل پاک رحمتہ ﷲ علیہ اور رحمتہ ﷲ علیہا پر ۔